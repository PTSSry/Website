---
title: Historia
subtitle:
summary: 
date: "2020-05-07T00:00:00Z"

reading_time: false  # Show estimated reading time?
share: false  # Show social sharing links?
profile: false  # Show author profile?
comments: false  # Show comments?

# Optional header image (relative to `static/img/` folder).
header:
  caption: ""
  image: ""
---

{{< figure library="true" src="history/foundation.jpg" title="Polyteknikkojen Saunaseuran perustamispäivä." lightbox="true" >}}

{{% toc %}}

## Yleistä
Polyteknikkojen Saunaseura (lyhenne PTSS) on Aalto-yliopiston ylioppilaskunnan piirissä toimiva opiskelijayhdistys. Sen tarkoituksena on yhdistää saunomisesta ja saunakulttuurista kiinnostuneita Aalto-yliopiston opiskelijoita ja edistää saunakulttuurien tuntemusta sekä vaalia Otaniemen kampusalueen saunaperinteitä.

Yhdistyksen toiminnassa keskitytään nimenomaan saunomiseen ja sen hyvinvointia edistävään ja ihmisiä yhdistävään vaikutukseen. Yhdistyksen toimintaan kuuluu saunomiseen liittyvien tapahtumien ja vierailujen järjestäminen sekä saunoihin ja saunomiseen liittyvän tietouden välittäminen. Lisäksi yhdistys on pyrkinyt olemaan aktiivisesti yhteistyössä muiden saunatoimijoiden kanssa.

## Perustaminen
Polyteknikkojen Saunaseura syntyi, kuten arvata saattaa, saunan lauteilla Otaniemen Teekkarikylässä. Idea yhdistyksen perustamisesta lähti tarpeesta saunomiseen keskittyvästä kerhosta ja sellaisen puutteesta. Yhdistyksen nimi, tai oikeastaan sen lyhenne PTSS, tuli ajatuksiin kiukaalle heitetyn löylyn tuottamasta äänestä. Vitsi kuulosti silloin niin hyvältä, että sitä oli pakko lähteä toteuttamaan. Elettiin kevättä 2018, kun perustajajäsenet alkoivat toden teolla jälkihiessä väkertämään yhdistystä kasaan. Säännöt ja muu perustamiseen liittyvä byrokratia saatiin nopeasti aluille ja eteenpäin, vaikka kerran jos toisenkin epäröitiin, oliko ajatus sittenkään niin hyvä. Uusia ideasta innostuneita kuitenkin saatiin mukaan ja lopulta pyörä lähti rullaamaan niin kovaa, ettei perääntyä enää voinut.

Polyteknikkojen Saunaseuran perustamiskokous pidettiin Helsingin Rautatientorilla Suomalaisen saunan päivänä 9.6.2018. Kokous oli osa Suomen Saunaseuran järjestämää Saunan päivän tapahtumaa. Perustajajäseniä olivat Ville Alasalmi, Severi Mattila, Veeti Paju ja Iiro Vainikainen. Perustamiskokouksen jälkeen tuore yhdistys rekisteröitiin Patentti- ja rekisterihallitukseen sekä listattiin Aalto-yliopiston ylioppilaskunnan (AYY) piirissä toimivaksi yhdistykseksi. Yhdistykselle valittiin myös ensimmäinen kahdeksanhenkinen hallitus, johon kuuluivat perustajajäsenien lisäksi neljä muuta henkilöä. Kesän 2018 lopulla yhdistys oli virallisesti perustettu ja toiminnassa.

Perustamisen jälkeen Polyteknikkojen Saunaseura on pyrkinyt pikkuhiljaa  vakiinnuttamaan toimintaansa, olemaan yhteydessä muihin saunatoimijoihin sekä saamaan lisää jäseniä. Kerho on ollut esillä opiskelijoille niin syksyn kuin kevään orientaatioviikolla ja järjestänyt saunailtoja sekä vierailuja julkisiin saunoihin. Ensimmäinen seuran vaalikokous pidettiin Sokos Hotel Tapiola Gardenin saunatiloihin tutustuen ja siellä valittiin seuraavia toimijoita saunan lauteille. Sen jälkeen on yhdistys jatkanut elämäänsä.
